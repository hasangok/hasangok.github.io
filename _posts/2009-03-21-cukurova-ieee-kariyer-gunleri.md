---
layout: post
title: Çukurova IEEE Kariyer Günleri
date: 2009-03-21 16:57
author: hasangok
comments: true
categories: [Çukurova, IEEE, Kariyer, Okuldan]
---
17 ve 18 Martta düzenlenen Çukurova IEEE (ay tripıl i şeklinde okunuyor) Kariyer Günleri etkinliğine katıldım. Eğlenceli ve bilgi dolu oturumlara katıldım ama anladım ki anlatılan şeylerin hepsini anlayabilmek için daha küçük(!) sayılırım :)

Etkinlik Otomotiv oturumuyla başladı ve okulumuz makine mühendisliği bölüm başkanı Prof. Dr. Kadir Aydın bir saatlik bir sunum yaptı. İlk kez bu yıl öğrenci alan otomotiv mühendisliği bölümünden öğrenci var mıydı bilmiyorum ama benim bile moralim bozuldu. Otomotiv Mühendisliği bundan 2-3 yıl önce gelecek vadeden bir meslekmiş ama artık kriz sebebiyle öyle değilmiş hocamız öyle anlattı. Aklımda tutamadığım bir sürü sayısal veriyle dünyadaki krizin ve Türk otomotiv sektörünün durumu gözlerimiz önüne serildiğinde şok oldum desem yeridir. Otomotiv sektörünün bu kadar kötü olduğunu bende bilmiyordum ve bu bölümü tercih edip de yerleşemeyen arkadaşlarım için gerçek anlamda sevindim...

Sonrasında Anel Grup’tan gelen bir beyefendi Enerji oturumunda enerji üretimi ve alternatif enerji kaynakları konusunda bir sunum yaptı. Kendisi de elektrik mühendisiymiş yer yer teknik şeylerden bahsettiği ve inanılmaz derecede hızlı konuştuğu için çok bir şey anlamadım :) Ama artık rüzgar santrallerinin ekolojik dengeye zarar verdiğini ve büyük santrallerin denize kurulması gerektiğini, ayrıca güneş enerjisi kullanarak elektrik üreten santrallerin hayata geçirilmesi gerektiğini biliyorum. Çatımıza koyacağımız bir güneş paneliyle elektrik üretimi masraflarımızdan kurtulup hatta bunu rahatça şebekeye satabilirmişiz de. Ama çok pahalı olduğunu da ekledi tabi güneş sistemlerinin. Azını anlayabilmiş olsam da bilgi dolu faydalı bir oturumdu, beğendim yani :)

Sonrasında CEO’lar oturumu başladı ve Nortel Netaş genel müdürü Müjdat Altay ve TEMSA genel müdürü Ahmet Özşahin bizlerle birlikte oldu. Çok güzel ve keyifli bir oturumdu hatta en keyiflisi buydu diyebilirim şiir gibi geçti. Elektrik-Elektronik Mühendisliği bölüm hocalarından Prof. Dr. Hamit Serbest ile CEO’lar zaten önceden okul arkadaşıymış o yüzden bu üçlü gayet samimi bir şekilde sohbet havasında kariyerleri hakkında çeşitli şeylerden bahsetti. İkisi de çok çalışmışlar ve ikisinin de genel müdür olmak gibi bir hedefleri yokmuş. Müjdat Altay şunu demişti hayatının 30 yılını genel müdür olabilmek için çalışarak geçirip 3-5 yıl bu pozisyonda olmak pek de uygun olmaz :) Düşününce haklı da tabi ki. Kendisi her zaman iyi bir mühendis olmak için çalışmış ve karşılığında da bu pozisyona gelebilmiş.

Oturum sonunda bu iki yöneticiye şu soru soruldu. İş ilanlarında filan üniversiteden mezun olmuş, filan tecrübe edinmiş şeklinde ilanlar görüyoruz. Biz bu tecrübeyi nerde kazanacağız? İkisi de genel müdür olduğunda iş ilanları konusunda iki karar almış. Birincisi özellikle şu üniversiteden mezun olunmuş şeklinde bir ibare olmayacak, ikincisi de tecrübe aranmayacak. Bunu söyledikten sonra ikisine de helal olsun dedim, tebrik ettim ve mutlu oldum :)

O gün son olarak da radyo programcısı Muzo ile bir sohbete katıldık ve Kariyer Günleri etkinliğinin ilk gününü tamamlamış olduk. Kendisi hakkında çok bilgim olmadığı için fazla bir şey yazmayacağım ama sempatik, hoş bir adamdı. Beğendim :)

18 Mart sabahı yine okul yolunu tuttum Telekomünikasyon oturumuna katılmak amacıyla. Ama gitmesem de olurmuş çok sıkıcıydı. Daha çok Türk Telekom reklamı şeklinde geçen sunumu Türk Telekom Adana Müdür Yardımcısı beyefendi yaptı. Daha doğrusu okudu :) Slayttakilere ek yapmadan okuyarak bize aktarmayı tercih etmiş. Ben çok sıkıldım ve genel kanı da bu şekildeydi anladığım kadarıyla. O yüzden burayı pas geçiyorum. Oturum sonunda bir arkadaşımız neden dünyanın en yavaş ve en pahalı internetini biz kullanıyoruz şeklinde bir soru sordu. Sayın yetkilinin bu cevabını samimi buldum işte. Bence de dedi fiyatlar yüksek düşmesini istiyorum ancak buna karar verebilecek bir konumda değilim :) Bu da bir şey en azından Telekom çalışanları da fahiş fiyatların farkında.

Telekomünikasyon da bittikten sonra sonunda beni en çok ilgilendiren oturuma gelebildik. Bilişim oturumu konuğu Sun Microsystems Teknik Satış Yöneticisi Ercihan Toprakcı’nın sunumuna başlaması beni gerçekten mutlu etti. Neden diyeceksiniz? Bu ana kadar oturumların çoğunluğunda elektrik elektronik mühendisliği öğrencilerine yönelik ifadeler yer alıyordu. (Örneğin enerji oturumunda elektrik mühendisliğinde okuyanlar bilir... şeklinde davam eden cümleler) Ancak Sayın Ercihan Toprakcı çıktı ve "İlk kez böyle bir organizasyona katılıyorum. Zannediyorum çoğunluk bilgisayar mühendisliği öğrencisi." dedi. Hoşuma gitti çünkü birileri bilgisayar mühendisliği diye bir bölüm olduğundan haberdar :) Neyse. Sunumu genel olarak Sun Microsystems ürünleri ve açık kaynaklı yazılımlar üzerine oldu. Sun Microsystems’in bütün yazılımları açık kaynaklıymış, kalan bir iki tanesinin de kaynağını açacaklarmış. Tam aklıma "parayı nerden kazanıyorsunuz?" sorusu gelmişti ki cevap kendiliğinden geliverdi. Yazılımı ücretsiz sunuyorlarmış ve oluşan donanım ihtiyacını satarak para kazanıyorlarmış :) Güzel bir strateji esasında önce ücretsiz yazılımı ver, gereken donanımı nasılsa alacaklar o veya bu şekilde. Darısı Microsoft yazılımlarına diyelim :D

Ve son olarak Teknoparklar oturumuna katıldım. Faydalanabildiğimi söylemek güç. Sunum yapan bayan (Mersin Teknopark Müdürüydü sanırım) o kadar çok şeyden bahsetti ki… Ve ilk kez duyduğum bütün bunlardan "eminim biliyorsunuz" diyerek açıklama yapmadan geçmesi boşuna katıldığımı düşündürdü bana. Ama yine de güzeldi. Teknoparkların üniversite ve sanayiyi bir araya getiren ve ar-ge çalışmaları sayesinde yeni yeni yenilikler ortaya koyan yerler olduğunu öğrendim. Bizim de varmış Çukurova Teknoparkımız ve çalışan şirket de hocalarımızın kurduğu bir şirketmiş. Araştırıp geliştiriyorlar yani hepsine kolay gelsin :)

Geri kalan oturumlara Matematik dersi denk geldiği için girmedim. Ama bu kadarı da yeterli oldu. Etkinliğin amaçlarından biri "Kariyer bilinci oluşturmak" şeklindeydi. Oluştu mu derseniz şunu fark ettim o bilinç bende zaten var :) Netaş genel müdürünün de dediği gibi: Ben iyi bir mühendis olmak istiyorum. Kariyerim de zaten bu olacak. Falan yerde müdür olacağım diye yok yere kendimi sıkıntıya sokmayı düşünmüyorum :)

Kariyer kelimesini bu kadar çok kullandıktan sonra aklıma şu geliyor: "Çocuk da yaparım, kariyer de" :D Hakkımızda hayırlısı diyelim efenim... Eğer yukarıda bahsettiğim sunumlarda kim ne anlattı diye daha detaylı bilgi almak isterseniz www.cuieee.org adresini ziyaret edip dosyalara ulaşabilirsiniz. Hepinize kariyerli günler...
