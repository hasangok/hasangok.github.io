---
title: Bye Bye Love, Bye Bye Wordpress
date: 2017-05-10 15:35
---

Uzun zamandır blogumla ilgilenemiyorum. İlham perilerimin kaçmış olması, bir süredir teknolojik konuları eskisi gibi takip edememiş, takip ettiğim konuları not alamamış olmam, artık vakit ayırmam gereken dünya tatlısı bir kızım olması ve Wordpress güncellemelerinin ucunu kaçırmış olmam bunun sebeplerinden bazıları. Ama tüm bu sebeplerin içinde gözüme en çok batanı Wordpress'i yönetmeye vakit ve para ayırmak istemeyişim.

<!--more-->
Yeni yeni kendimi toparlamaya başlamışken blogumu da Wordpress'ten çıkarıp markdown'ın sadeliği ile Github sayfalarına bırakmak istedim. Bunun için aşağıdaki iki tane uğraştırıcı, iki tane kolay adımı tamamlamam gerekti ( 🙂 ):

1. *[wpXml2Jekyll](https://github.com/theaob/wpXml2Jekyll) ile wordpress postlarımı markdown'a çevirdim.*  
Kısacık bir adım gibi görünse de markdown'a çevrilmiş postlar ile neredeyse tek tek uğraşıp Jekyll'in verdiği hataları ayıklamam gerekti. Temelde uzun ve yorucu bir adım olsa da geleceği sedeleştirmek için gerekli bir adımdı.
2. *Wordpress yorumlarımın tamamını Disqus üzerine taşıdım.*  
Yorumları taşımak da başlı başına bir uğraş haline geldi, çünkü Wordpress'te kullandığım permalink yapısını değiştirmeye karar verdim (çünkü eski hali yanlış bir yapıydı) ve Disqus taşınacak yorumların aynı URL'de bulunmasını bekliyordu. Böylece olunca Disqus'a aktarılmak üzere export edilmiş Wordpress yedeğimi okuyup, Disqus için gerekli permalink güncellemelerini yapacak bir script yazmak zorunda kaldım.
3. Alan adım nic.tr'de bulunduğundan ve nic.tr'de A ve CNAME kayıtları düzenlemeye izin verecek bir yönetim paneli bulunmadığından domain yönetimini [Cloudflare](https://www.cloudflare.com/) üzerinden gerçekleştirmeye karar verdim. Böylece .com.tr uzantılı alan adımı Github Pages ile kullanabildim.
4. Hazır bu taşınma işini gündeme almışken; çok çok eski, üzeri tozlanmış, 2012 öncesinde yazdığım, çoğu zaman amatör, yer yer hatalı, bazen komik, unutulmuş wordpress yedeklerinden çıkan yazılarımı *-anılarımı-* da tekrar bu sayfalarda yayına aldım.

Şimdi uğraşılması icap eden bir tasarım işi var, Jekyll için ihtiyaçlarımı karşılayacak şık bir tema bulmalıyım (tavsiyelere açığım). Navigasyonu geliştirmeli, site içi bir arama kutusu geliştirmeliyim. Bunlar da zamanla tamamlanacak inşallah 🙂

Yazıyı burada noktalayayım. Yeni yazılarda görüşmek üzere.

Esen kalın...
