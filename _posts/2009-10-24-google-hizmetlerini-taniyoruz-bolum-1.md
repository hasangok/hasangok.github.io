---
layout: post
title: Google Hizmetlerini Tanıyoruz. Bölüm-1
date: 2009-10-24 02:14
author: hasangok
comments: true
categories: [adsense, analytics, blogger, gmail, google, groups, İnternet]
---
Google şüphesiz dünyanın en iyi arama motoru ve en büyük firmalarından birisi. Gün geçtikçe hayatımızın içine daha da giren bu hizmetlerinden acaba ne kadar faydalanıyoruz? Ya da ne kadar haberdarız? Google hakkında hiçbir zaman tam bilgiye sahip olamayacağız diye düşünüyorum zira her geçen gün yeni bir hizmet ile karşımıza çıkıyor :) Ve hepsini takip edebilmek gerçekten güç.

Aşağıda bazı Google ürünlerinden bahsedeceğim ve sizlere genel bilgi vermeye çalışacağım. Eminim bir gün bu ürünlerden birini kullanma ihtiyacı hissedeceksiniz, o zaman dönüp Hasan ne yazmıştı acaba dersiniz :) Şimdi başlayalım:

###Google Adsense:  
![google_adsense](https://raw.githubusercontent.com/hasangok/hasangok.github.io/master/uploads/2009/10/google_adsense.gif)

Bu güzide Google hizmeti, web sitenizden para kazanmanızı sağlar. Sitenize yerleştirdiğiniz kodlar, içeriğiniz ile ilgili reklamları sayfalarınızda gösterir. Tıklandıkça, reklam verenin belirlediği ücret hesabınıza eklenir. Hesabınız 100$'a ulaştığı zaman banka hesabınıza yatırılır, ya da çek olarak gönderilir.

"Adsense hizmetine kaydolmak için neler gerekir?" sorusunun ilk cevabı "kaliteli bir web sitesi"dir. Naçizane benim blogum da bu kalite kriterlerinden geçmiş bir sitedir :) Özgün içerik, düzenlilik ile birlikte amacınızın "reklamlara tıklatıp köşeyi dönmek" olmaması gerekir. Siteniz ile Adsense hizmetine başvurmak için [buraya](http://www.google.com/adsense) tıklayabilirsiniz...

###Blogger:  
![Blogger](https://raw.githubusercontent.com/hasangok/hasangok.github.io/master/uploads/2009/10/Blogger.png)

Tıpkı bu site gibi, kendinize bir blog (web günlüğü) açmak için en doğru tercihtir bence blogger. (Neden Wordpress kullanıyorum? Orasını karıştırmayalım :)) Blogunuzu oluşturup yazılarınızı hemen yayınlamaya başlamak için [blogger.com](http://www.blogger.com) adresine gidip, GMail hesabınızın bilgileriyle oturum açabilirsiniz. Blogger kullanarak sectiginiz_isim.blogspot.com şeklinde bir adrese sahip olursunuz.

###GMail:  
![google_gmail](https://raw.githubusercontent.com/hasangok/hasangok.github.io/master/uploads/2009/10/google_gmail.jpg)

Kullandığım, en sevdiğim, daima seveceğim e-posta hizmetidir. Saymakla bitmeyecek kadar çok özelliğe sahiptir. Her geçen gün yeni bir özellik GMail'e eklenmektedir. Bu güzel posta servisinin başlıca özelliklerinden bahsedecek olursak:

* Şu anda (24 Ekim 09 Cumartesi) 7.2 GB depolama alanı sunuyor. Bu da demek oluyor ki postalarınızı silmek zorunda değilsiniz. Arşivleyin!
* Ücretsiz POP ve IMAP desteği var. Yani e-postalarınızı ve klasörlerinizi Windows Mail veya benzeri bir e-posta istemcisiyle kullanabilirsiniz.
* GMail içinde Google Talk özelliği vardır (Google Talk: MSN Messenger tarzı bir anlık ileti programı) Hesabınıza oturum açtığınız zaman, diğer GMail sahibi arkadaşlarınıza anlık iletiler gönderebilirsiniz.
* Dev bir e-posta arşiviniz olduğunuzu düşünelim. Postaların içinde arama özelliğiyle istediğiniz iletiye anında ulaşabilirsiniz. Binlerce ileti içinde kaybolmanız söz konusu değildir.
* E-postalarınızı etiketleyebilirsiniz. Yeni sayılabilecek bu özellik sayesinde e-postalarınızı kolayca gruplayıp gerektiğinde rahatça ulaşabilirsiniz.
* Otomatik cevaplayıcı: aldığınız postalara otomatik bir cevap verilmesini sağlayabilirsiniz. Gereksiz gibi görünse de zaman zaman kullanışlı olabilecek bir özellik. Örneği hayal gücünüze bırakıyorum ;)
* Yazdığınız postalar belli zaman aralıklarında taslaklara kaydedilir. Böylece herhangi bir hatada iletinizi baştan yazmak zorunda kalmazsınız.
* Klavye kısayollarını kullanarak GMail'de gezinebilirsiniz. Fare kullanmak zorunda değilsiniz :)
* SPAM postaları algılar, belli bi süre saklar, sonra da siler. Hiçbir zaman rahatsızlık derecesinde reklam postası almazsınız.

En çok kullandıklarımdan bahsettikten sonra GMail'in özelliklerini de burada keseyim. İşte anlayacağınız üzere "kullanılası" bir hizmet GMail :) [Buraya](http://www.gmail.com) tıklayıp kendinize bir hesap alabilirsiniz.

###Google Analytics:  
![google_analytics](https://raw.githubusercontent.com/hasangok/hasangok.github.io/master/uploads/2009/10/google_analytics.png)

Sitesi olan herkes istatistiklerini merak eder ve kayıt altında tutmak ister. Siteme şu kadar zamanda kaç kişi giriyor? Sitede geçirilen ortalama süre nedir? Hangi ülkeden/şehirden kaç ziyaretçi geliyor? Ziyaretçilerin ne kadarı arama motorlarından, ne kadarı yönlendiren sitelerden geliyor? Kaç tanesi direk adresi yazıp giriyor? Arama motorlarında hangi kelimelerde aramalardan ziyaretçi alıyorum? Bu ziyaretçilerin hangisi, hangi web tarayıcısını, hangi işletim sistemini kullanıyor? Hatta hangi ekran çözünürlüğünü kullanarak web sitemi geziyor? Tüm bu soruların cevabını Google Analytics verebiliyor, oldukça ayrıntılı istatistikleri kayıt altına alıp saklıyor. İsterseniz bu kayıtları haftalık, aylık, yıllık raporlar olarak kaydedip, PDF olarak e-posta adresinize gönderiyor. Adsense hesabınız da varsa ikisini birleştirip hangi reklama ne kadar tıklanıyor bunun gibi parasal istatistikleri de öğrenebiliyorsunuz.

Sözün özü: Analytics, web sitesi olan herkesin kullanması gereken bir hizmet. Sitenize eklediğiniz kodun görünmez olmasını da ben bir avantaj sayıyorum. Diğer sayaç kodlarını sitenize eklediğinizde, sayaç sitelerine giden bir link de eklemiş oluyorsunuz sayfalarınıza. Soruyorum size: bir iki istatistik tutturacağız diye neden link verelim ki? :D Herneyse, ücretsiz analytics hesabı için [buraya](http://www.google.com/analytics/) tıklayıp istatistik tutmaya başlayabilirsiniz ;)

###Google Grupları:  
Bu hizmeti kullanarak bir topluluk oluşturabilirsiniz. Ya da var olan bir topluluğa katılabilirsiniz. Gruplar bir e-posta listesi hizmetidir ve grubunuzdaki insanlarla daha rahat iletişim kurmanızı sağlar. Yaptığınız bir ödevi sınıfınızdaki tüm arkadaşlarınıza teker teker e-posta olarak göndereceğinize gruba bir kez gönderip herkese oradan dağılmasını sağlayabilirsiniz. (Üniversitelerde çok moda, her hoca gelip sınıfınıza ait grubun adresini ister :p) Kurduğunuz grubun adresi grupadı@googlegroups.com şeklinde olacaktır. Google Gruplara ulaşmak için [buraya](http://groups.google.com) tıklayabilirsiniz.

Beş adet Google hizmetinden yukarıda bahsettim. Devamını gelecekteki bir yazıya saklıyorum. Google'ı yakından tanımaya, hayatımızı kolaylaştıran hizmetlerini daha çok kullanmaya devam edeceğiz. Benden de Google'dan da ayrılmayın :)
