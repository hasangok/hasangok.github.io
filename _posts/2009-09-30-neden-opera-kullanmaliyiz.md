---
layout: post
title: Neden Opera Kullanmalıyız?
date: 2009-09-30 00:03
author: hasangok
comments: true
categories: [İnternet, mail, opera, Programlar, tarayıcı]
---
Hayatımız internette geçiyor desek yalan olmaz sanırım. Arama motorlarını, forumları kullanıp öğrenmek istediklerimize bir tık ile ulaşıyoruz, e-posta alıp gönderiyoruz, yeri  geliyor sohbet sunucularına bağlanıyoruz*, RSS okuyucumuzla haberleri takip ediyoruz vs...

Tüm bunları çeşit çeşit programlarla yapanlar mevcut olsa da bir kısmı var ki her şeyi tek program ile hallediyor: Opera kullanıcıları :) İnternet tarayıcıları arasında en az kullanım oranına sahip tarayıcılardan birisi ne yazık ki Opera. Yanlış hatırlamıyorsam 2003 yılında tesadüf eseri tanıştım Opera ile. Gün geçtikçe özelliklerini kavrayıp kullanmaya başlayınca anladım ki yıllarca Internet Explorer’ı boş yere kullanmışım. İşte o zamanlardan bu zamanlara hala şaşırıyorum böyle bir tarayıcı varken insanlar neden Internet Explorer kullanmaya devam ediyor :)

Bu kadar methettikten sonra birazcık daha ayrıntıya inelim Opera hakkında. Ne gibi özellikleri var, ne işleri görebiliyor kısaca göz atalım:

1. Kendi içerisinde bir mail istemcisi var. POP destekli mail adreslerinizi ekleyip Outlook Express ya da Windows Mail gibi bir program kullanmanıza gerek kalmadan mail alıp gönderebilirsiniz.
2. IRC kanallarına Opera ile bağlanabilirsiniz.
3. Pop-up reklamları engelleyen bir programa ihtiyaç duymazsınız, çünkü opera engelleyebiliyor.
4. Sayfaları Internet Explorer’dan kat kat daha hızlı açar. 10. versiyonunda eklenen "Turbo" özelliği ile yavaş bağlantılarda bile sayfalara hızlıca ulaşabilirsiniz.
5. İstediğiniz sayfalar için kullanıcı bilgilerinizi kaydedebilirsiniz (kullanıcı adı, parola). Bu sayede oturum açmak bile bir eğlence haline gelir. Nasıl mı? Bkz. Madde 6 :)
6. Klavye ve fare kısayolları sayesinde web’de gezintiden zevk alırsınız. Örneğin şifrenizi kaydettiğiniz bir sayfada oturum açmak için farenizin sol tuşuna basılı tutup sağ tuşa da basarsanız bilgilerinizi girip oturum açmış olursunuz. Aynı işi CTRL+Enter tuş kombinasyonu ile de yapabilirsiniz. Yine bir sayfa geri dönmek için sağ tuşa ardından sol tuşa basabilirsiniz. Tam tersi de bir sonraki sayfaya gider.
7. Opera ile RSS haberleri çekebilirsiniz.
8. Operayı indirme yöneticisi olarak kullanabilirsiniz. Dosyalarınızı indirme işlemini duraklatabilir, devam ettirebilirsiniz.
9. Torrent programına gerek kalmadan opera ile torrent indirebilirsiniz.
10. Güvenli bir tarayıcı kullanmış olursunuz.
11. Sayfaları sekmelerde açmak günümüzün her tarayıcısında olan bir özellik. Ancak Opera bu işi 2000 yılında yaptı. Internet Explorer sekmeli yapıya 7 sürümü ile 2007 yılında kavuştu. Aradaki 7 yıllık sürede IE kullanıcıları çile çekti desek yalan olmaz :)
12. Windows, Linux, Mac OS, FreeBSD, Solaris gibi işletim sistemlerinde çalışabilir.
13. Programda bir hata olup aniden kapansa bile tekrar açtığınızda son kaldığınız yerden devam edersiniz.
14. "Hızlı Erişim" sayesinde Opera anasayfasına sık kullandığınız siteleri ekleyip tek tıkla ulaşabilmenizi sağlar.
15. Ve aklıma gelen son özelliği dil desteği vardır. Hemen hemen her dilde kullanabilirsiniz.

Artık Opera ile yapabileceklerinizi kısmen de olsa biliyorsunuz. Bu kadar güzellik bir arada sunulmuşken (Opera ücretsiz bir programdır) hala başka bir tarayıcı kullanmak ne kadar doğrudur bilemiyorum :)

Övgülerime burada son verip sizleri de Opera kullanmaya davet ediyor, internette gezinmekten, e-posta alıp göndermekten ve yukarıda yazdığım diğer tüm icraatlerden zevk almanızı öneriyorum :)

Hemen indirip bu özelliklerden faydalanmak için [buraya](http://www.opera.com/download/) tıklayabilirsiniz ;)

Başka bir yazıda görüşmek dileğiyle, kalın sağlıcakla...

NOT: Çok bir bilgim olmadığı için Firefox karşılaştırmasını yapmıyorum. Ama okuduklarımdan bildiğim bir şey var ki Opera, Firefox’tan daha az kaynak kullanıyor. Aslında bu da yeterli bir karşılaştırma değil mi? :)

*IRC kanalları sadece "çet" yapıp vakit öldürmek için değil, kullandığımız programlar hakkında destek almak için de kullanılıyor.
