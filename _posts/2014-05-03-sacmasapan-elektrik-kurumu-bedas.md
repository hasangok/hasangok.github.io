---
title: Saçmasapan Elektrik Kurumu - BEDAŞ
date: 2014-05-03 13:02
---

Efendim, İstanbul'da yaşamaya başlayalı iki hafta olsa da ancak başımı sokacak bir ev bulabildim. Haliyle elektrik, su ve doğal gaz aboneliklerini üzerime almam gerekti. Su ve doğal gaz aboneliklerini başlatabilmiş olsam da (ki hiç kolay olmadı), elektrik için BEDAŞ'la akılalmaz bir saçmalık yaşadım.

<!--more-->
Elektrik aboneliğini üzerime almak için başvurduğumda önceki kiracıdan kalan, 4 aydır ödenmemiş 250 liralık borcu benden tahsil etmek istediler. Kendilerine borcun bana ait olmadığını, beni bağlamadığını ve aboneliğimi başlatmada bir engel teşkil etmemesi gerektiğini söylediğimde bu kez de ev sahibiniz ödesin dediler. Ben de tekrardan kendilerine Elektrik Piyasası Müşteri Hizmetleri yönetmeliğinin 24. maddesini hatırlattım. Bu madde aynen şu şekilde:

> Aynı kullanım yerine ait başka müşterilerin önceki dönemlere ilişkin tüketimlerinden kaynaklanan borçları, yeni müşterinin üstlenmesi talep edilemez.

Bunun yanında bu konuyla ilgili açılmış davaları ve mahkeme kararlarını da örnek göstermiş ve aboneliğimin başlatılmasını istemiş olsam da, bahsettiğiniz durum araştırmalarımızdan sonrası için geçerlidir ve 10 günlük araştırma sürecinin ardından aboneliğiniz başlatabilir dediler. Yine de bana bir abone numarası verip, elektrik kullanmaya başlayabilirsiniz dediler ve bu süreçte eski kiracıya ait borçların araştırılacağı bilgisini verdiler.

İşin en ilginç tarafı da araştırma kelimesinden anladıkları olsa gerek, çünkü ben bu "Araştırılsın" başvurunu yapıp evime geri dönene kadar, kurum gelip elektriğimi kesmiş ve eski kiracı adına düzenlenmiş bir faturada bu borcun ödenmesi gerektiğini söyleyen bir uyarı asmış. Kapıyı çalmamış, komşulara sormamış, eski kiracı halen bu dairede mi kalıyor bakmamış.

Bunun üzerine 186 BEDAŞ Müşteri Hizmetlerini aradım ve kendilerine de durumu anlattım. Bana verdikleri abone numarasının eski kriacıya ait olduğunu ve bu konuda hiçbir şey yapamayacaklarını söylediler. Bu abone numarasıyla BEDAŞ tarafından benim adıma düzenlenmiş belgeyi elimde tuttuğumdan, kendilerine biraz ısrarcı davranıp ve elektriğimin açılması talebimi iletsem de bu sefer sözde müşteri hizmetlerindeki sözde müşteri temsilcisi bana sesini yükseltmeye başladı, yapacağımız bir şey yok deyip telefonu kapattı.
Skandal!

Böyle bir şey yaşayacağımı söyleseler muhtemelen inanmazdım. Bana bu süreci yaşatıp tam bir günüme mal olan bu terbiyesiz insanları ve bu aptal kurumu önce Allah'a havale ediyorum, süreç uzayacak olursa hukuka da havale edeceğim ve gereken cezayı çekmeleri için elimden geleni yapacağım.

Allah kan emici bu zihniyetten ve bu ahlaksızlardan hepimizi korusun.