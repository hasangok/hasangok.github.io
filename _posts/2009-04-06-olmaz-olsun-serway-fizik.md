---
layout: post
title: Olmaz olsun Serway Fizik
date: 2009-04-06 22:18
author: hasangok
comments: true
categories: [fizik, Kendimden, Okuldan, Serway]
---
Yarın fizik sınavım var. Saatler süren ders çalışabilme çabalarımın ardından artık umudum tükendi, sinirlerim bozuldu, başım ağrıdı, gözüm karardı, midem bulandı... Ve ben bıraktım çalışmaya çalışma denemelerimi...

İşin kötü yanı tüm bu saydığım illetlerin tek sebebi var. O da 17 TL bayılıp aldığım serway fizik kitabının ikinci cildi. Serway Fizik 2... Anlatımı bu kadar karışık, bu kadar alakasız, bu kadar iğrenç, kolay bir şeyi bu kadar zorlaştırabilen bir kitap daha var mıdır yeryüzünde bilemiyorum. Kitaptaki örnekleri çözmeye çalışayım dedim önce. Soruyu yazıyor, şeklini bir sonraki sayfaya koyuyor. Çözümün de yarısı sorunun olduğu sayfada yarısı şeklin olduğu diğer sayfada tabi. Anlayana kadar 25-30 kere çeviriyorsunuz sayfayı bir o yana bir bu yana (anlayabilirseniz). Yetmiyor, samçasapan formüllerini sadece verdiği numaralarla anıyor anlatım boyunca. 5 bölüm önceden kanıtını yaptığı bir formülü kullanacağı zaman tekrar yazma zahmeti yerine "formül 25.11" gibi aptal bir ibare koyuyor parantezin içine. Haydiiiiii. İşin yoksa çevir sayfaları geri o formül neydi diye. Hadi onu anladık diyelim. Çok muhterem yazarımız "Önceden anlattık kardeşim her şeyi ezberleseydin" mantığında yazdı kitabı. Öyle yerler geliyor ki bir cümle yazıyor, parantezin içine de ekliyor "formül 28.5 ve 28.6’daki gerekçelerden bu böyledir." Sorun şu ki o konu nerden baksan 2-3 bölüm ilerde. İşlememişsin. Anlatmamışsın. Konu içinde bahsetmemişsin. Ne olduğu hakkında en ufak bir fikrin yok. Ama çok sevgili yazarımız 3 bölüm ilerde yaptığı ispatlardan ötürü içinde bulunduğumuz konuyu anlamamızı bekliyor.

Kitabı parçalayıp atmamak için bıraktım çalışmayı. Fizik 1’i geçmeyi başarmıştım şans eseri de olsa ama Fizik 2 şimdiden kaldı gibi. Kalsın... Elbet veririz ilerleyen zamanların birinde. Eninde sonunda bulurum insan gibi anlatan bir kitap ondan öğrenirim. Ya da ne bileyim bir arkadaş çıkıp anlatır hayrına falan. Bu kitaptan zerre ümidim yok ama. Suçu da kendimde buluyorum bu arada. Birinci cilt de aynı böyleydi her şey başka bir yerde sayfaları bir o yana bir bu yana çevir babam çevir hiçbirşey anlamıyorsun... Ne diye hala gidip ikinci kitabı da alıyorsam...

Neyse olan oldu artık. Herşeye rağmen bu kitaba ihtiyacı olan arkadaş çıkarsa bana ulaşsın satmayı düşünüyorum. İki cilt kitap ikisi de tertemiz bir nokta dahi koyulmamış sıfırdan farksız (şaka değil) Ucuza da bırakacağım söz. Neyse... Burada bırakayım artık daha ileri gitmeden. Son olarak "Olmaz olsun bu Serway!" diyorum.

Esen kalın efendim... (kalabilirseniz)
